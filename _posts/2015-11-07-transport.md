---
layout: post
title: Транспортна система Лондону
tags: [London, Transport]
categories: [london]
image:
  #background:
  feature: 2015-11-07-transport/0.png
  #credit:
  #creditlink:
#link:
#modified: YYYY-MM-DD
---

... або Тисяча і один спосіб дістатися з дому до роботи.


Автомобілі
---
Почну з найпопулярнішого у світі виду транспорту – автомобіля. Напевне, у кожній
країні є міста, де складно уявити своє життя без машини; Лондон до них де відноситься.
Звісно, є люди, які щодня за кермом – наприклад, ті, в кого відповідна робота: кур'єри,
рієлтери, водій Її Величності королеви. Але багато кому машина просто не потрібна –
вона лише створює незручності. Вузькі вулички, перегружений центр міста, повільні
велосипедисти та неслухняні пішоходи, а для гостей країни ще й лівосторонній рух –
все це підштовхує до користування громадським транспортом.

До речі, про неслухняних пішоходів: пішоходи тут майже ніколи не чекають на зелене
світло, щоб перейти вулицю. На більшості світлофорів встановлені кнопки для переходу
дороги, але часто їх взагалі не натискають. Мені навіть казали, що натискати кнопку –
дурний тон: мовляв, якщо натиснеш – сам потім скоренько перейдеш, а водіям потім довго
і нудно чекати, поки в них знов буде зелене. Простіше, швидше і зручніше ризикнути
своїм життям і просто перебіжати – і тут так роблять всі, стихійно.

![The Beatles, Abbey Road](http://ultimateclassicrock.com/files/2013/02/Abbey-Road.jpg)

_Бітли, які не квапляться переходити дорогу і навіть не дивляться по сторонам._

І ще одне, про що давно хотів сказати, але не знав, куди "втулити": в центрі на
перехрестях для пішоходів пишуть, куди дивитись. Розраховано в першу чергу на туристів,
у яких в перший час проблеми з тим, щоб швидко зрозуміти, звідки зараз буде їхати машина.
А з цими написами навіть не треба думати, просто читаєш – і робиш так, як сказано.
Особливо круто цим користуватись зранку, коли йдеш на роботу сонний – не доводиться
напружуватись.

![Look left](http://cdn.c.photoshelter.com/img-get2/I0000jJhBGs8V0ME/fit=1000x750/look-left-traffic-crossing-and-fast-car-arundel-street-london-g273100410.jpg)

_Інколи на дорогах можна зустріти "Look both ways" та навіть "Look right" – на дорогах
з одностороннім рухом._


TFL
---
TFL – від Transport For London – це три букви, які об'єднують весь громадський транспорт
Лондону: метро, автобуси, трамваї та навіть велосипеди.

![TFL logos](http://www.actionsigns.co.uk/articles/images/iconic_roundels.jpg)

_Синьо-червоний логотип Underground, який став одним з символів Лондону – лише один
з логотипів TFL._

TFL – система велика, потужна і продумана. Від КиївПасТрансу відрізняється розмірами,
доступністю розкладу та справедливістю цін.

#### Розмір
У великого міста – велика транспортна мережа:

- Метро з'явилось у 1863 році. Лондонський метрополітен – перша підземна залізниця
у світі;
- Метро складається з 11 гілок метро, що налічують 270 станцій;
- Найдовший маршрут метро без пересадок сягає майже 55 кілометрів (для порівняння:
відстань між Академмістечком та Лісовою – 27 кілометрів);
- Сумарна довжина усіх ліній метро – 402 кілометри (для порівняння: відстань між Києвом
та Рівним – 305 кілометрів);
- У Лондоні 19,000 автобусних зупинок.

#### Доступність розкладу
Розклад транспорту доступний через Інтернет та постійно оновлюється з врахуванням
дійсності, розумні мобільні та веб-додатки цим користуються. Так, наприклад,
маршрут у Google Maps дійсно буде залежати від часу відправлення, бо Карти знають
графік транспорту по хвилинам. Окрім того, якщо, наприклад, автобус запізнюється –
Карти також про це повідомлять: "Автобус мав приїхати об 11:03, але він запізнюється
і приїде об 11:07". І він *дійсно* приїжджає об 11:07!

#### Залежність цін він подорожі
Місто розбите на 9 транспортних зон, що є концентричними "кільцями". Центр міста
розташовано у зонах 1-2, з зон 3-4 до центру їхати вже десь півгодини. На дорогу
з зон 5-6 до центру знабодиться біля 45-60 хвилин, ну а зони 7-9 – це вже околиці.
На відміну від київського метро, вартість подорожі у лондонській "підземці" визначається
саме тим, через які зони подорожує пасажир. Причому значення мають не лише станції
посадки та висадки, але про це далі.

Окрім того, вартість подорожі також залежатиме від часу здійснення: у час пік
подорожі будуть найдорожчими, в звичайні години робочих днів – трохи дешевше,
а вночі та у вихідні – ще дешевшими.

Для автобусів зони значення не мають: як і у Києві, поїздка у будь-якому автобусі
має фіксовану ціну – £1.50.

![London zones 1-2](https://upload.wikimedia.org/wikipedia/commons/d/db/London_Underground_Zone_2.png)

_Центр міста. Зони 1-3._


Картка Oyster
---
Oyster – універсальний проїзний TFL. Це звичайна пластикова картка, яка відкриває
дуже класні можливості.

![Oyster card](http://www.otmcreate.com/sites/default/files/work_tfl_02.jpg)

_Пафосна картинка, що натякає: Oyster – єдина картка для усіх видів транспорту._

Найпростіший випадок використання – Pay As You Go (_"плати, коли їдеш"_). Власник
кладе гроші на картку, а потім за допомогою картки розплачується за кожну окрему
поїздку. Але в ойстера набагато більше плюшок, ніж може здатись на перший погляд.

#### Купівля та продаж
Oyster – штука настільки важлива, що у готелі, в якому я зараз тимчасово проживаю,
його безкоштовно дають усім новим жителям. А взагалі – він коштує £3, причому його
можна потім продати на будь-якій зупинці метро – вам повернуть всі кошти, які на
ньому були, і окрім того – тих самих £3.

Але що станеться, якщо таку картку втратити?

#### Інтернет-реєстрація
Для того, щоб "закріпити" картку за собою, її можна (і варто) зареєструвати через
Інтернет. Просто створюєш обліковий запис на сайті ойстера, вводиш на сайті
номер картки – і вона офіційно зареєстрована як твоя.

Інтернет-реєстрація надає чимало класних можливостей:

- блокування втраченої картки + заявка на видачу дубліката;
- перевірка балансу на рахунку;
- перегляд історії користування карткою (де і коли скористався карткою, і скільки
    при цьому було знято грошей);
- поповнення рахунку банківською карткою – як вручну, так і автоматично (коли
    баланс на картці падає нижче заданого порогового значення);
- купівля проїзних (про них – далі).

#### Поповнення картки
Після того, як картку придбано та зареєстровано через Інтернет – залишається лише
поповнити її, після чого можна нею користуватись. Поповнити картку можна на будь-якій
станції метро – всюди стоять спеціальні автомати, які дозволяють поповнити картку
готівкою, або за допомогою банківської картки.

#### Цінова політика
Є два основних типи користування ойстером: як платіжною карткою (Pay As You Go) –
коли платиш за кожну окрему поїзку, та як проїзним (Travelcard) – коли платиш
за період, а не за поїздки. Ці типи не є взаємовиключними – на одній картці може
бути і баланс грошей, і придбаний проїзний.

Проїзні відрізняються терміном дії (денний/тижневий/місячний/річний), а також
зонами, у яких він діє. Причому при покупці вказується діапазон транспортних зон –
наприклад, з 3 по 5. При цьому проїзд у вказаних зонах стає безкоштовним, але
як тільки опиняєшся за межами цих зон – оплата здійснюється з звичайного балансу
Pay As You Go.

Таким чином, можна робити собі вигідні "комбінації". Наприклад, якщо ви проживаєте
у зоні 4, а працюєте у зоні 2 – можна купити собі річний проїзний на зони 2-4,
і їздити у них без додаткової оплати. При цьому якщо до вас на тиждень приїхали
гості, і ви хочете показати їм центр міста – можна докупити на ойстер тижневий
проїзний на зону 1. І, окрім цього, можна тримати на картці якісь гроші – на випадок,
якщо захочеться один раз поїхати у парк у зоні 6.

Ще я щось чув про те, що якщо купляєш проїзний, то поїдки у автобусах стають безкоштовними
на термін дії проїзного, незалежно від зон дії проїзного. Не впевнений, але скоро
перевірю.

Окрім того, на ойстер допускає баланс нижче нуля – якщо вартість останньої поїздки
була більшою, ніж залишок на рахунку. Щоб користуватись карткою далі, достатньо
покласти на неї кошти. Втім, карткою з від'ємним балансом все ж можна скористатись:
TFL дозволяє здійснити одну поїздку на автобусі, якщо на картці менше нуля. Ідея
в тому, щоб дозволити добросовісному пасажиру доїхати до найближчої станції метро,
де він зможе поповнити рахунок на картці.

![Ticket machines](http://static.guim.co.uk/sys-images/Guardian/Pix/pictures/2013/11/22/1385138770076/station-tickets-machines-010.jpg)

_Термінали поповнення карток та придбання квитків._

#### Daily Cap
Ще одна цікава плюшка ойстера. Daily cap – це максимальна сума, яку у день можна
витратити з однієї картки. Вона залежить від того, яким транспортом користуєшся і
де їздиш. Все це дуже складно, я поки й сам не зрозумів повністю усіх деталей,
тому спрощу: якщо в якийсь день ви витрачаєте на транспорт близько £10 – всі подальші
поїздки у цю добу стають безкоштовними.

Так, мені одного разу вдалося досягти цього daily cap – коли я їздив по місту у
пошуках житла. Автобус-метро, метро, метро-метро-автобус – і потім в одну мить я
помітив, що я вже не плачу за поїздки.

#### Користування Oyster'ом у автобусах

У автобусах все просто: при вході (тоді і лише тоді) треба провести карткою біля
сканера, що завжди розташований біля водія. Втім, інколи в автобусах можна зустріти
і додаткові сканери, що розташовані в середині та хвості.

При скануванні картки у куті сканера загорається зелена лампочка, а маленьке табло
показує інформацію про залишок на рахунку.

![Oyster scanner in the bus](https://ifyouforgetme.files.wordpress.com/2010/07/oyster.jpg)

_Місце водія – справа, тому вхід та сканер розташовано зліва від нього._

Oyster – єдиний спосіб оплатити проїзд у автобусі. Немає ойстера – немає права
проїзду. Готівка в автобусах не працює.

Окрім того, немає ніяких талонів або квитків. Доказом оплати проїзду є сама ж картка
Oyster, яка дозволяє перевірити, чи пасажир заплатив за проїзд у цьому автобусі.
Та й взагалі, ойстер дозволяє переглянути всю історію поїздок – не лише останню
поїздку.

Контролери в автобусах бувають рідко, за весь час я зустрів лише одного. Контролери
тут бігають по автобусам з ручними сканерами і просто перевіряють картки усіх
пасажирів. Штраф за безоплатний проїзд складає £80.

---

_Одного разу, повертаючись з хлопцями з роботи, ми зустріли жінку, яка просила про
допомогу. Вона явно не місцева, і через її акцент ми не могли зрозуміти і половину
того, що вона нам казала, але проблему ми зрозуміли: вона якимось чином опинилась
у центрі без грошей і карти, і все, що вона знала – що автобус #42 відвезе її додому._

_Ну ми ж такі типу джентльмени, зразу вирішили допомогти. Дочекались автобуса, я
заходжу з нею, проводжу своїм ойстером повз сканер – і пафосну кажу водію: "Все
добре, я за неї заплатив", а сам виходжу. Водій щось побухтів-побухтів, закрив
двері – і поїхав._

_Лише згодом ми усвідомили, що цей вчинок був зовсім безглуздим та непотрібним:
якщо в ту ніч в автобусі був контролер – жінка все рівно влетіла на штраф, а я
просто викинув £1.50._

---

#### Користування Oyster'ом у метро

У метро Oyster працює трішки інакше. Через те, що ціна поїздки визначається початковою
та кінцевою станціями, відмічатись потрібно і на вході, і на виході зі станції.
При цьому діють декілька загальних принципів:

- Якщо не відмітитись на виході зі станції, TFL вважатиме, що було здійснено найдорожчу
можливу поїздку, і вартість подорожі буде відповідною – близько £10;
- Якщо вийти на тій самій станції, що й зайшов – платити не доведеться, але за умови,
що пасажир вийшов не пізніше, ніж через півгодини після входу. TFL вважатиме, що
пасажир просто заблукав, і врешті не став нікуди їхати, а просто вийшов на тій самій
станції. Але якщо пройшло більше, ніж півгодини – TFL подумає, що пасажир здійснив
дві різних поїздки, і кожна була без відмітки про "вихід", а тому доведеться заплатити
подвійну максимальну вартість поїздки :)
- На деяких станціях встановлені турнікети зі сканерами, які не дадуть ввійти/вийти,
якщо пасажир забув відсканувати картку. Втім, на деяких станціях ніяких турнікетів
немає взагалі – сканер просто висітиме на стіні на вході/виході зі станції. Розраховано
на відповідальність пасажирів.
- Контроль здійснюється так само, як і в автобусах, і штраф той самий – £80.

Сканери на входах та виходах виглядають так само, як і в автобусах – жовтий круг
з лампочкою та маленьким дисплеєм поруч.

![Metro yellow scanner](http://www.urbanphoto.net/blog/wp-content/uploads/2007/03/h-oyster-card-2.JPG)

_Турнікети зі сканерами у метро._

В метро є ще одна хитрість – фіолетові сканери. Їх можна зустріти ближче до центру
міста, на пересадочних станціях. Ідея фіолетових сканерів полягає у тому, щоб зменшити
пасажиропотік у центр міста (зону 1).

Припустимо, ви їдете зі станції A (зона 3) до станції B (зона 3). Ці станції
знаходяться на різних лініях метро, але перетинаються на станції C (зона 1).
Найпростіший варіант – поїхати за маршрутом A-C-B, здійснивши одну пересадку.

Але є й інші варіанти – наприклад, скористатися третьою лінією, та поїхати за
маршрутом A-D-E-B, здійснивши дві пересадки, на станціях D та E. Так от: за умови,
що станції D та E знаходяться поза зоною 1, TFL хоче "нагородити" вас за те, що
ви скористались менш зручним маршрутом, але при цьому не полізли у центр міста.

Для цього на пересадочних станціях D та E встановлюють спеціальні фіолетові сканери,
які повідомляють TFL про деталі вашого маршруту, і якщо при пересадці на цих станціях
відсканувати ойстер – вартість подорожі буде меншою.

![Metro purple scanner](http://citytransport.info/Digi/P1120721a.jpg)

_Стара фотографія фіолетового сканеру (на сьогодні штраф за безоплатний проїзд
становить £80)._

Underground (метро)
---

#### Форма потягу
Потяги метро досить тісні. Справа в тому, що у розрізі вони тут не "прямокутні",
як наші, а "круглі". Тому високим людям зручно знаходитись лише в центрі вагона –
біля виходу їм доводиться пригинатись.

![Underground train](https://upload.wikimedia.org/wikipedia/commons/a/aa/Lancaster_Gate_tube.jpg)

_"Круглий" потяг метро. Над платформою – розклад прибуття найближчих потягів та
подальший маршрут їх руху._

#### Лінії метро

Лінії метро – не лінії. Деякі з них "роздвоюються", а потім знов сходяться, після
чого знов розбігаються. Щоб зрозуміти, куди саме поїде потяг, потрібно дивитись
на табло над платформою, або на табличку на "носі" самого потягу. Так, наприклад,
вказівка "Edgware via Embankment" означає, що потяг прямує до станції Edgware,
при цьому буде проїжджати станцію Embankment. Якщо комусь цікаво – ось [схема лінії
Northern](https://upload.wikimedia.org/wikipedia/commons/thumb/b/bd/Northern_Line.svg/2000px-Northern_Line.svg.png), на якій розташовані ці станції.

![Northern line map](http://40.media.tumblr.com/f69f1dbe03985a403a0971115c75044b/tumblr_ncn49thcq01r54c4oo1_1280.jpg)

_Шматок карти на станції метро._

![Metro map](/images/2015-11-07-transport/2.gif)

_Схема лондонського метро._

Автобуси
---
Більшість автобусів Лондону – червоні та двоповерхові. Прямо як той, що в Києві на
Городецького, хіба що новіші. І, на відміну від червоних телефонних будок, цей
символ міста активно використовується і досі: TFL складно уявити без автобусів.

У двоповерхових автобусах встановлено близько 10 камер, а також декілька моніторів.
З їх допомогою можна, наприклад, дізнатись, чи є сидячі місця на другому поверсі,
навіть не піднімаючись туди.

На відміну від наших, лондонські автобуси зупиняються за вимогою: пасажири натискають
одну з червоних кнопок "Stop", що розташовані на поручнях, а пішоходи зупиняють
автобус "голосуванням" – так, як в нас зупиняють маршрутки.

Щодо нічного руху, то деякі автобуси їздять вночі, а деякі – ні.

![London bus](http://londonbusdrivingschool.co.uk/images/londonbus.jpg)

_Пафосна фотографія типового лондонського автобуса._

Велосипеди
---
Окрема категорія транспорту, що заслуговує на згадку. Велосипеди у Лондоні надзвичайно
популярні. Пам'ятаєте приколи про те, що навіть мер Лондона їздить на велосипеді?
Так от: я не здивуюсь, якщо це – не піар, а свідомий вибір чиновника.

![London major on bike](http://www.segodnya.ua/img/gallery/3967/77/418475_main.jpg)

_Мер Лондона їде на роботу._

"Та ну, він же в костюмі і шоломі! Явно піар, ніхто б так на їздив!" – скажете ви.
Справа в тім, що у Лондоні це – абсолютно нормальне явище. Мало того, на дорогах
тут можна зустріти не лише чоловіків у костюмах, але й жінок у спідницях. Бідні
й багаті, чоловіки й жінки, діти, дорослі і люди похилого віку, у вечірніх костюмах
та спортивному спорядженні – на велосипедах тут можна зустріти кого завгодно.
Інколи бачиш велосипедиста – і розумієш, що через півгодини він буде сидіти у своєму
велетенському шкіряному кріслі на останньому поверсі офісної будівлі в центрі міста,
і його всі будуть боятись та поважати, бо він – велика шишка, або просто бізнесмен-мільйонер.
Але зараз він маслає, він крутить педалі разом з усіма.

![Cyclists](/images/2015-11-07-transport/1.jpg)

_Через велику кількість велосипедистів на дорогах та вузькі вулиці, у центрі
швидкість автомобілів та автобусів падає до швидкості велосипедиста._

Особливе задоволення – спостерігати за здоровими діловими чуваками, які їдуть на
маленьких складних (від "складати") велосипедах. Тут такі велосипеди користуються
чималою популярністю; причина в тому, що складений велосипед дозволяється брати з
собою у метро/автобуси.

![Folding bikes](https://veronikalukasova.files.wordpress.com/2012/06/screen-shot-2012-06-10-at-12-21-26-pm.png)

_Великі дядьки на маленьких велосипедах._

Ще одна фішка – дощ тут людей не зупиняє. Так, велосипедистів стає менше, але навіть
у дощовий день їх тут більше, ніж у Києві у сонячну теплу погоду. Інколи вони вдягають
одноразові плащі-дощовики, іноді – просто обмотують рюкзак плівкою. І їдуть далі.

#### Прокат велосипедів
Окрема категорія велосипедів – велосипеди з міської мережі прокату з самообслуговуванням.
По всьому місту розкидані док-станції, на яких можна взяти будь-який вільний велосипед.
Правила прокату при цьому такі:

- Взяти велосипед у прокат можна лише за допомогою кредитної картки, або за допомогою
спеціального персонального "ключа"; щоб отримати ключ поштою, необхідно зареєструватись
на сайті мережі в Інтернеті, та, знову ж, залишити дані своєї кредитки.
- Мінімальна вартість прокату – £2. За цю суму велосипед стає вашим на півгодини,
протягом яких можна залишити велосипед на будь-якій іншій док-станції міста.
- Якщо протягом 30 хвилин не повернути велосипед, з картки знов буде стягнуто £2 –
і так до тих пір, поки велосипед не опиниться на док-станції;
- Протягом доби після останньої оплати у розмірі £2, велосипеди можна брати безкоштовно –
за умови, що використовується велосипед не більше, ніж півгодини, і попередній велосипед
було повернуто на станцію не менше, ніж 10 хвилин до цього. Так, наприклад, заплативши
за велосипед вранці, щоб доїхати до роботи, ввечері, повертаючись, повторно платити
не доведеться. Також це дуже зручно для туристів, які цілий день здійснюють короткі
подорожі по місту.

![Major and Schwarzenegger on bikes](http://rus.uk.itvnet.lv/wallpaper/novosti/wall_20110401234050.jpg)

_Мер Лондона та губернатор Каліфорнії катаються на тих самих прокатних велосипедах.
Щасливі, як діти._

Біг
---
Last, but not least – багато хто бігає на роботу. Так, ці люди не просто бігають
зранку – вони беруть все необхідне з собою в досить великий рюкзак, і біжать
з ним від дому до своїх офісів. Причому, як і з велосипедистами, дощ цих людей
не зупиняє. От так.
